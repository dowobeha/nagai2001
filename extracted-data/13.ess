Ighneghlluk

Ighneghlluges tamaakut ayveghem ighneghllugi maklagem ighneghllugi maklaguugut aatghi.
Iingunaghllagita qilungi natangi iwerngaqun avelghaghluki qellungi entaqun.
Saghnaaqiit ayveghaneghmeggni
meqelluki taanâ€™gani tawaten piighhaqiit.
Piighlluki taglaanneghatki ughugsighluki itghulluki sagneghqun.
Ughvughaqiit qaamnangi meghqun.
Meghmeng kuuvluki imighluki ughvughaqiit.
Ughvughwaaghluki qayuutaqun saaglluki ayveghem ighneghllugi tamaakut.
Qaayngi keligaghaqiit ughvigkun.
Keligaghluki qamaggneghmegteki, uusluki qaayngi tamaakut.
Taaqneghmegteki keliganeghmeng uusluki ilepenghaaghi.
Enkaangam, maana uullnaqneghmegteki uyghaggaghmeng kanaghfikluki narangunaan legan uultaqiit.
Uusluki uullneghmegteki enraghngam ilepenghaaghi keligaghaqiit.
Keligaghluki tawaten taaqneghmegteki sagneghllagkun sakun ughvughaqiit.
Aghhutanga tamaghhaan meghi simighaataneghmegteki anigumeng anigut ghevnapiggniiqiit.
Anigumeng kanaghfikluki ghevngwaanghata sivuqaghaqluki saaqluki.
Ghevngwaaghwaanghata ghhuughluki uksumi aghsughhnaqneghmegteki iniiqiit.
Aamtaam aghsughhnaqenghinneghmegteki kiigmi iniiqiit.
Ghhuughluki ghhuughluki tawaten qamaglluki nayemtaqiit.
Nayemlluki tawaten agaghtaqiit.
Agaghlluki kiinghwaanghata itghulluki seggughluki iimgumiita imegluki imegluki taawa qamagtaqiit taaqaqiit.
Aghsughtas tamaakut uksumi.
Maklagut tamaakut keligiigatiit qaayngi
iiggemeggneng kumlumeggneng qaayngi ikughaqiit.
Sanguluki atighaqsaghet estugtaqiit.
Estuglluki taaqneghmegteki elngaatall.
Maana uusluki ilepenghaaghet keligaghaqiit.
Uksumi tawaten aghsughhneghmegteki kanaghlluget aatghi aghsughtaagut.
Tamaakut ighneghllupiget ighneghlluget aghsughtellghelnguut qaliqaqiit.
Aghsughtas tamaakut ighneghlluget aghsughtekat.
Aghsughtaawaqut aatghi kakineghmegteki.
